# Schackspelet och riskornen
Det berättas en gammal legend om kejsaren av Kina som för länge, länge sedan utlyste en stor belöning till den av rikets invånare som kunde hitta på en ny sysselsättning åt honom. Kejsaren hade nämligen tråkigt dagarna i ända, och de sällskapsspel och lekar som han kunde var han sedan länge utless på. Efter en tid knackade en fattig bonde på palatsets port, och när vakterna öppnade begärde han att få träffa den mäktige kejsaren. Han sade sig medföra ett nytt brädspel som han trodde skulle kunna uppskattas. Bonden fick omedelbart audiens in till tronsalen, där kejsaren satt nedsjunken och dyster på sin gyllene tron. 

\- Nå, suckade kejsaren, vad har du, fattige man, att komma med? Många män har kommit från rikets alla hörn för att uppmuntra mig, men inget av förslagen har fallit mig i smaken. 

\- Bara detta, sade bonden försynt och tog ur packsäcken fram ett rutigt bräde och en ask med svarta och vita pjäser. Vad mannen introducerade för kejsaren var inget annat än schackspelet, och efter en kort presentation av regler och taktik blev den förr så nedstämde härskaren djupt engagerad, och hans ögon lyste. 

\- Gott, jublade han, du har lyckats få mig på så bra humör att jag beslutat mig för att belöna dig med vad du än önskar! Här i palatset finns omätliga skatter, så nämn vad som helst och det är ditt. 

\- Jag är en fattig bonde blott, och min familj behöver mat i första hand, fick kejsaren till svar. Min önskan blir därför ett antal riskorn, och vilket antal får schackbrädet avgöra, sade mannen med ett slugt leende på läpparna. Brädet utgörs alltså av 64 rutor som Ers Höghet har sett, och för den första rutan önskar jag ett riskorn. För den andra två riskorn, den t redje fyra och för den fjärde rutan åtta riskorn. På detta sätt önskar jag att riskornen fördupplas för varje ruta, ända till den 64:e och sista. 

\- Det skall jag nog kunna stå till tjänst med, svarade kejsaren och dolde ett leende med handen, ty han tänkte att den begärda mängden ris inte skulle bli särskilt stor. Men ack, vad han bedrog sig! När kejsarens skattmästare efter timmar av möda räknat ihop det rätta antalet riskorn, fann han att de blev fler än antalet korn i hela Kina, ja, i hela världen för den delen! 

Det blev således en omöjlig uppgift för kejsaren att betala bonden det han önskat, och vad denne fick istället förtäljer inte historien. Men nu kan man undra: Hur många riskorn rör det sig om egentligen? Utan att sitta och räkna på samma sätt som skattmästaren, kan man uttrycka det exakta antalet på ett matematiskt sätt. Hur?
