# Vart tog den 30:e kronan vägen?
En sen kväll knackade tre vandringsmän på dörren till en bondes hus. Deras ärende var att söka logi för natten. Bonden och hans fru var gästvänliga och bad främlingarna stiga på. Frun dukade upp en sen måltid medan bonden tog drängen till hjälp och ställde fram tre extrasängar i förmaket. 

När alla var mätta och belåtna och natten hade sänkt sig över nejden, kröp man till sängs. Tidigt morgonen därpå vaknade huset då tuppen gol. De tre gästerna blev åter en gång serverade en stadig måltid innan det var dags för dem att vandra vidare mot nya äventyr. Men de var så tacksamma för den överväldigande gästfriheten som bjudits dem, att de insisterade på att få betala något för kost och logi. 

Allt detta skedde för ganska länge sedan, så bonden och de tre männen var överens om att 10 kronor per person var en rimlig summa. Vandringsmännen betalade och tog adjö av bonden och hans fru. Någon timme senare blev bonden fundersam över de 30 kronorna han fått i betalning. Han tyckte nog trots allt att priset var lite för högt, så han beslöt att skicka drängen efter männen med 5 kronor i återbetalning. 

Medan drängen red för att hinna ifatt tänkte han att ingen skulle märka ifall han själv lade beslag på 2 av kronorna. Så när han nådde fram till männen gav han dem 3 kronor i retur, och därmed var alla nöjda. Men nu var det ju så att vandringsmännen från början betalat 30 kronor. Om de sedan fick tillbaka 3 så hade de ju betalat 27 och med de 2 i drängens ficka blir det 29. Vart tog i så fall den 30:e kronan vägen?
